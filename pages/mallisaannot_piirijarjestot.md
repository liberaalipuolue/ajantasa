---
title: Piirijärjestöjen mallisäännöt
permalink: /mallisaannot_piirijarjestot/
---

# PIIRIJÄRJESTÖJEN MALLISÄÄNNÖT

Nämä mallisäännöt on luotu perustettaville piirijärjestöille heinäkuussa 2016.

## 1. Yhdistyksen nimi ja kotipaikka

Yhdistyksen nimi on Liberaalipuolue – Vapaus valita, (vaalipiiri)n piirijärjestö ry ja sen kotipaikka on (kunta).

## 2. Tarkoitus ja toiminnan laatu

Yhdistyksen tarkoituksena on edistää Liberaalipuolue – Vapaus valita r.p.:n arvoja toimimalla sääntömääräisenä piirijärjestönä, ja täyttää piirijärjestölle määrätyt tehtävät. Tarkoituksensa toteuttamiseksi yhdistys:
- edustaa puoluetta piiri- ja kunnallistasolla,
- tekee esitykset eduskuntavaaleissa asetettavista ehdokkaista ja vastaa puolueen eduskuntavaalikampanjasta vaalipiirissä,
- asettaa toiminta-alueellaan puolueen kunnallisvaaliehdokkaat ja vastaa puolueen kunnallisvaalikampanjasta,
- hoitaa muut puoluehallituksen sille määräämät tehtävät.

Toimintansa tukemiseksi yhdistys voi ottaa vastaan lahjoituksia ja testamentteja, kerätä jäsenmaksuja, ostaa, omistaa ja hallinnoida toimintaansa varten tarpeellista kiinteää omaisuutta sekä asianomaisella luvalla järjestää rahankeräyksiä ja arpajaisia, harjoittaa kahvila- ja ravintolaliikettä samoin kuin alaansa liittyvää julkaisutoimintaa. Yhdistyksen tarkoituksena ei ole taloudellisen voiton hankkiminen yhdistyksen jäsenille.

## 3. Jäsenet

Yhdistykseen jäseneksi voivat liittyä Liberaalipuolue – Vapaus valita r.p.:n jäsenet, joiden kotipaikka on Uudenmaan vaalipiirin alueella, ja jotka hyväksyvät yhdistyksen tarkoituksen ja säännöt. Jäsenet hyväksyy hakemuksesta yhdistyksen hallitus. Yhdistyksen jäseneksi voivat kuulua vain Liberaalipuolue – Vapaus valita r.p.:n jäsenet.

## 4. Jäsenen eroaminen ja erottaminen

Jäsenellä on oikeus erota yhdistyksestä ilmoittamalla siitä kirjallisesti hallitukselle tai sen puheenjohtajalle taikka ilmoittamalla erosta yhdistyksen kokouksessa merkittäväksi pöytäkirjaan.

Hallitus voi erottaa jäsenen yhdistyksestä, jos jäsen on jättänyt erääntyneen jäsenmaksunsa maksamatta tai muuten jättänyt täyttämättä ne velvoitukset, joihin hän on yhdistykseen liittymällä sitoutunut tai on menettelyllään yhdistyksessä tai sen ulkopuolella huomattavasti vahingoittanut yhdistystä tai ei enää täytä laissa taikka yhdistyksen säännöissä mainittuja jäsenyyden ehtoja.

Hallitus voi lisäksi erottaa jäsenen, mikäli jäsenen voidaan olettaa aiheuttavan vakavaa haittaa yhdistyksen uskottavuudelle tai maineelle. Hallituksen on viipymättä erotettava yhdistyksestä jäsenet, jotka ovat eronneet tai erotettu Liberaalipuolue – Vapaus valita r.p.:stä.

## 5. Liittymis- ja jäsenmaksu

Jäseniltä perittävän liittymismaksun ja vuotuisen jäsenmaksun suuruudesta päättää yhdistyksen hallitus.

## 6. Hallitus

Yhdistyksen asioita hoitaa hallitus, johon kuuluu valitut puheenjohtaja, 1–3 varapuheenjohtajaa ja 2–20 muuta varsinaista jäsentä sekä 0–10 varajäsentä.

Yhdistyksen hallituksen puheenjohtajana, varapuheenjohtajana ja hallituksen jäsenenä voi toimia ainoastaan yhdistyksen jäsen.

Hallituksen toimikausi on vuosikokousten välinen aika. Hallituksen puheenjohtaja, varapuheenjohtaja tai muu jäsen tai koko hallitus voidaan yhdistyksen kokouksessa vaihtaa tai hallitusta täydentää uusilla jäsenillä myös kesken toimikauden meneillään olevan toimikauden loppuajaksi.

Hallitus valitsee keskuudestaan tai ulkopuoleltaan piirisihteerin, rahastonhoitajan ja muut tarvittavat toimihenkilöt.

Hallitus kokoontuu, kun hallitus niin päättää, taikka puheenjohtajan tai hänen estyneenä ollessaan varapuheenjohtajan kutsusta, kun he katsovat siihen olevan aihetta tai kun vähintään puolet hallituksen jäsenistä sitä vaatii.

Hallitus on päätösvaltainen, kun vähintään puolet sen jäsenistä, puheenjohtaja tai varapuheenjohtaja mukaanluettuna on läsnä. Äänestykset ratkaistaan yksinkertaisella äänten enemmistöllä. Äänten mennessä tasan ratkaisee puheenjohtajan ääni, vaaleissa kuitenkin arpa.

## 7. Yhdistyksen nimen kirjoittaminen

Yhdistyksen nimen kirjoittaa hallituksen puheenjohtaja tai varapuheenjohtaja yksin, taikka piirisihteeri ja rahastonhoitaja yhdessä.

## 8. Tilikausi

Yhdistyksen tilikausi on kalenterivuosi.

## 9. Yhdistyksen kokoukset

Yhdistyksen kokoukseen voidaan osallistua hallituksen tai yhdistyksen kokouksen niin päättäessä myös tietoliikenneyhteyden tai muun teknisen apuvälineen avulla kokouksen aikana. Yhdistyksen vuosikokous pidetään vuosittain hallituksen määräämänä päivänä tammi-toukokuussa. Yhdistyksen kokouksissa on jokaisella jäsenellä yksi ääni. Yhdistyksen kokouksen päätökseksi tulee, ellei säännöissä ole toisin määrätty, se mielipide, jota on kannattanut yli puolet annetuista äänistä. Äänten mennessä tasan ratkaisee kokouksen puheenjohtajan ääni, vaaleissa kuitenkin arpa.

## 10. Yhdistyksen kokousten koollekutsuminen

Hallituksen on kutsuttava yhdistyksen kokoukset koolle vähintään 14 vuorokautta ennen kokousta sähköpostitse tai jäsenille postitetuilla kirjeillä.

## 11. Vuosikokous

Yhdistyksen vuosikokouksessa käsitellään seuraavat asiat:
1. kokouksen avaus
2. valitaan kokouksen puheenjohtaja, sihteeri, kaksi pöytäkirjantarkastajaa ja tarvittaessa kaksi ääntenlaskijaa
3. todetaan kokouksen laillisuus ja päätösvaltaisuus
4. hyväksytään kokouksen työjärjestys
5. esitetään tilinpäätös, vuosikertomus ja toiminnantarkastajien/tilintarkastajien lausunto
6. päätetään tilinpäätöksen vahvistamisesta ja vastuuvapauden myöntämisestä hallitukselle ja muille vastuuvelvollisille
7. vahvistetaan toimintasuunnitelma sekä tulo- ja menoarvio
8. valitaan hallituksen puheenjohtaja ja muut jäsenet
9. valitaan yksi tai kaksi toiminnantarkastajaa ja varatoiminnantarkastajaa taikka yksi tai kaksi tilintarkastajaa ja varatilintarkastajaa
10. käsitellään muut kokouskutsussa mainitut asiat.

Mikäli yhdistyksen jäsen haluaa saada jonkin asian yhdistyksen vuosikokouksen käsiteltäväksi, on hänen ilmoitettava siitä kirjallisesti hallitukselle niin hyvissä ajoin, että asia voidaan sisällyttää kokouskutsuun.

## 12. Ehdokkaiden asettaminen kunnallisvaaleissa

Yhdistys vastaa Liberaalipuolue – Vapaus valita r.p.:n ehdokkaiden asettamisesta kunnallisvaaleissa toiminta-alueellaan. Yhdistyksen kokous tekee päätöksen ehdokkaiden asettamisesta kunnallisvaaleissa toiminta-alueellaan kunkin kunnan kohdalta erikseen. Ehdokkaiden asettamisesta päätetään hyvissä ajoin ennen vaaleja pidettävässä varsinaisessa tai tarvittaessa ylimääräisessä kokouksessa.

Ehdokkaaksi kunnallisvaaleissa voidaan asettaa vain sellainen henkilö, jota on esitetty ehdokkaaksi viimeistään 14 vuorokautta ennen ehdokkaiden asettamisesta päättävää kokousta. Esitys on toimitettava hallitukselle kirjallisesti. Esityksessä on oltava vähintään yhden yhdistyksen jäsenen omakätinen allekirjoitus ja siihen on liitettävä ehdokkaaksi esitettävän kirjallinen suostumus ehdokkaaksi asettamisesta ja vakuutus siitä, että hän on vaalikelpoinen kyseessä olevassa vaalissa. Hallitus lähettää hyvissä ajoin kirjeitse tai sähköpostitse jokaiselle yhdistyksen jäsenelle ohjeet siitä, miten ja mihin päivään mennessä ehdokkaan asettamista koskeva esitys on tehtävä.

## 13. Ehdokkaiden asettaminen eduskuntavaaleissa

Yhdistys tekee Liberaalipuolue – Vapaus valita r.p.:n hallitukselle esityksen ehdokkaiden asettamisesta eduskuntavaaleissa toiminta-alueellaan. Esityksen tekemisestä päätetään hyvissä ajoin ennen vaaleja pidettävässä varsinaisessa tai tarvittaessa ylimääräisessä kokouksessa.

Eduskuntavaaleissa yhdistyksen toiminta-alueella asetettavia ehdokkaita koskevaan esitykseen voidaan ottaa vain sellainen henkilö, jota on esitetty ehdokkaaksi viimeistään 14 vuorokautta ennen ehdokkaiden asettamista koskevasta esityksestä päättävää kokousta. Esitys on toimitettava hallitukselle kirjallisesti. Esityksessä on oltava vähintään yhden yhdistyksen jäsenen omakätinen allekirjoitus ja siihen on liitettävä ehdokkaaksi esitettävän kirjallinen suostumus ehdokkaaksi asettamisesta ja vakuutus siitä, että hän on vaalikelpoinen kyseessä olevassa vaalissa. Hallitus lähettää hyvissä ajoin kirjeitse tai sähköpostitse jokaiselle yhdistyksen jäsenelle ohjeet siitä, miten ja mihin päivään mennessä ehdokkaan asettamista koskeva esitys on tehtävä.

## 14. Sääntöjen muuttaminen ja yhdistyksen purkaminen

Päätös sääntöjen muuttamisesta ja yhdistyksen purkamisesta on tehtävä yhdistyksen kokouksessa vähintään kolmen neljäsosan (3/4) enemmistöllä annetuista äänistä. Kokouskutsussa on mainittava sääntöjen muuttamisesta tai yhdistyksen purkamisesta. Yhdistyksen purkautuessa lankeavat yhdistyksen jäljelle jääneet varat luovutettavaksi Liberaalipuolue – Vapaus valita r.p.:lle. Yhdistyksen tullessa lakkautetuksi käytetään varat samaan tarkoitukseen.
